---
title: Il Simbolismo del Corpo Umano
---

.. image:: https://images.gr-assets.com/books/1474239103l/32072520.jpg


Ogni capitolo che leggevo di questo testo mi domandavo sempre di più come possa
vedere il mondo Annick de Souzenelle. E' incredibile vedere tutti i collegamenti
che è riuscita a fare, con una padronanza di linguaggio indescrivibile.
Collegamenti che trascendono la singola tradizione ebraica cabalista,
aggiungendo particolari da miti greci, testi sacri indiani e letteratura
iniziatica come per esempio la Divina Commedia di Dante Alighieri.

Da neofita di lingua ebraica ho apprezzato moltissimo come, con grande maestria
e semplicità, Annick de Souzenelle, riesca a spiegare un concetto trasformando
le singole parole ebraiche ad esso collegate, ribaltandole, separandole e
congiungendole tra loro mettendo alla luce significati occulti. Un simbolismo
millenario che stupisce vedere essere cosi perfetto e logico.

Ogni pagina ha qualche segreto da svelare, qualcosa su cui spesso è necessario
fermarsi e meditare. Non è certamente un testo facile, seppur scritto con una
semplicità sconcertante e in modo del tutto scorrevole. Gli argomenti, non
banali, richiedono un attento lavoro di memoria e introspezione. Utile a tutti i
terapeuti che cercano di comprendere a fondo le Cause piuttosto che marginare o
alleviare gli Effetti di quello che il corpo comunica attraverso uno squilibrio
(malattia).

Sicuramente un libro da tenere a portata di mano, che necessita di essere
riletto. Come molti lettori che intraprendono un cammino di crescita personale
sanno, le descrizioni fatte da Annick de Souzenelle richiedono una parte
esperienziale individuale per essere davvero comprese.

Mi sento di dover ringraziare l' autrice per la passione e lo sforzo che ogni
singola parola racchiusa in questa Opera trasmette.
