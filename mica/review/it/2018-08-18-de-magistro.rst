---
title: De Magistro
---

**********
De Magisto
**********


.. image:: https://images.gr-assets.com/books/1534605515l/41215074.jpg


Un libro fantastico. Oltre all'introduzione accuratamente scritta, il testo è
stato per me una grossa fonte di ispirazione. Ammiro come Agostino accompagni
con questo suo discorso e metodo di scrittura, il lettore in tutto il suo
susseguirsi di pensieri per arrivare alla esposizione della sua tesi. I capitoli
più ricchi e interessanti sono stati decisamente gli ultimi. Una conclusione
magistrale con pensieri sul maestro Interiore; la guida che si esprime mediante
il nostro intuito per portare alla luce ciò che realmente possiamo dire di
*Sapere*.

Ma come poter, tramite parole, rendere cosa significhi il messaggio contenuto in
questa meravigliosa Opera? Come dice Agostino, le parole o segni presuppongono
la conoscenza delle cose.


Estratti da ricordare
---------------------

  Accolgo con piacere il tuo dubbio; poiché rivela un'anima non avventata, e ciò
  assicura grandemente la tranquillità. È difficilissimo non agitarsi, quando
  ciò che tenevamo con facile e proclive consenso, per la discussione in
  contrario, crolla e, quasi, ci è strappato di mano. Perciò com'è giusto
  cedere, dopo aver osservato ed esaminato bene le ragioni, così è rischioso
  tenere come conosciuto ciò che non lo è. Sfuggendoci quasi di sottomano, ciò
  che presumevamo fosse fermo e rimanesse, vi è timore che veniamo in così
  grande odio o paura della ragione da sembrare che neppure alla verità evidente
  si debba prestar fede.

  Perciò, piuttosto, conosciuta la cosa, s'impara il segno, che, dato il segno,
  s'impara la cosa.

  Piuttosto, come ho detto, impariamo il valore della parola, ossia il
  significato che è nascosto nel suono, dalla conoscenza o dalla percezione
  della cosa stessa significata, e non già la cosa stessa dal significato.

  Quando si preferiscono Delle parole si ha perfettamente ragione di dire che
  noi sappiamo o non sappiamo quello che significhino; se lo sappiamo, le parole
  più che insegnarlo ce lo ricordano; se non lo sappiamo, non ce lo ricordano
  nemmeno, ma forse ci spingono a cercare.

  Dice infatti il profeta: se non credete non comprenderete; il che certo non
  avrebbe detto se non avesse fatto nessuna differenza fra le due cose. Quello
  adunque che comprendo, lo credo anche; ma non tutto ciò che credo anche lo
  comprendo. Tutto quello che comprendo lo so; ma non tutto quello che credo lo
  so. Del resto non ignoro quanto sia utile credere anche molte cose che non so,
  utilità che trovo anche nella storia dei tre fanciulli. Perciò non potendo
  sapere gran parte Delle cose, so tuttavia quanto sia utile credere.

  Colui che interroga, se non vede, crede alle parole, o spesso non crede; ad
  ogni modo non impara, se non vede anche lui quello che gli è stato detto: e
  così non impara dalle parole che sono state un semplice suono, ma dalle cose
  stesse e dai sensi. Poiché risuonano a chi vede, le stesse parole che
  risuonano a chi non vede.

  Si ha dunque da credere che insegni quello che non sa? Eppure si serve Delle
  stesse parole di cui potrebbe servirsi anche colui che sa.

  Ho imparato che colle parole non si fa nient'altro che stimolare l'uomo ad
  apprendere, e che è già molto se attraverso la parola traspare qualche po' di
  pensiero.
